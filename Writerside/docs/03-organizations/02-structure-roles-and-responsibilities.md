# Yapı, rol ve sorumluluklar

İlk bölümde bahsedilen [Hedefler ve beklenen çıktı](01-objectives-and-expected-output.md) netleşmişse ve sıra belirlenen noktalara ulaşmak için çalışacak organizasyonu oluşturmaya geldiyse, artık yapı üzerine konuşmaya başlanabilir.

Yazılım geliştiren organizasyonlarda, yapının doğru bir şekilde tanımlanması ve benimsenmesi, herkesin ortak tanımlar doğrultusunda uyumlu bir şekilde çalışmasını sağlar.

Sağlıklı bir yapı, organizasyonu oluşturan unsurların hem kendilerine hem de başkalarına düşen rolü anlamalarına ve bu doğrultuda verimli bir şekilde işlevsel olmalarına olanak tanır. Tıpkı futbol, basketbol veya voleybol gibi takım oyunlarında herkesin kendi pozisyonunun yanı sıra diğer pozisyonların da işleyişine hakim olması gerektiği gibi, bir yazılım organizasyonunda da herkesin birbirinin rolü hakkında temel bir anlayışa sahip olması önemlidir.

## Rollerin üzerinden sorumluluklar

Bu uyumu sağlamak için yetkiler kişilere değil, rollere atanmalıdır. Roller üzerinden tanımlanan sorumluluklar, kişisel inisiyatif veya bireysel yeteneklere bağımlılığı azaltır ve böylece organizasyon daha sürdürülebilir bir yapıya kavuşur. Herkesin ne yaptığını ve neden yaptığını bildiği bir organizasyon yapısı, iletişim hatalarını en aza indirerek daha verimli ve etkili bir işleyiş sunar. Bu yaklaşım, ekiplerin hem bireysel hem de kolektif olarak daha güçlü performans göstermesini sağlar.

## Rollere ait belirlenmesi gereken nitelikler

Roller tanımlanırken, bu rollerle ilgili bazı temel niteliklerin belirlenmesi gerekir.

### Etki Alanı

| Etki Alanı  | Açıklama                                                                                              |
|-------------|-------------------------------------------------------------------------------------------------------|
| Stratejik   | Büyük resimle ilgilenir, organizasyonun en üst düzey metriklerine odaklanır. Uzun vadeli planlar oluşturur. |
| Taktik      | Orta ve kısa vadeli planlar oluşturur. Stratejik hedeflere ulaşmak için inisiyatifler geliştirir.      |
| Operasyonel | Günlük işlere odaklanarak belirlenen iş planlarını hayata geçirir.                             |

### Sorumluluk Alanı

Gündelik akışlarda süreçlerin sahiplerinin, sorumlularının ve paydaşlarının rol bazında tanımlanması, organizasyonel karmaşayı ortadan kaldıracak bir pratiktir. Bu süreçte, RACI (Responsible, Accountable, Consulted, Informed) çizelgesi gibi yardımcı pratiklerden faydalanabiliriz.

## Eylem planı

- Organizasyon yapısında C-level'lara stratejik, direktörlere taktik, ve hat yöneticilerine operasyonel görevler verildiğinden emin olun.
- Sorumlulukları kişilere değil, rollere atayın; RACI çizelgesi gibi pratikleri kullanarak bu süreci destekleyin.
- Roller ve sorumlulukların organizasyon içinde net bir şekilde tanımlandığını doğrulayın.
- Organizasyondaki herkesin kendi rolünün yanı sıra diğer rollerin işleyişine dair temel bir anlayış geliştirmesini teşvik edin.
- Organizasyon yapısında şeffaflık sağlayarak iletişim hatalarını minimize edin.
