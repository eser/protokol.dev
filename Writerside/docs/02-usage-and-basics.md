# Kullanım amacı ve temeller

`protokol.dev`i okurken, öncelikle bu kaynaktan nasıl ve ne amaçla faydalanmak istediğinizi belirlememiz, ayrıca bazı temel kavramlar konusunda ortak bir anlayışa sahip olmamız gerekecek.

## Kullanım amaçları

### Rehber

Bu kaynak, birçok yazılım organizasyonu çatısı altında kullanabileceğiniz kavramlar ve pratikler konusunda sizlere bir referans sunar. İçindekiler bölümünden bu kavramlara kolayca ulaşabilir ve detaylarını inceleyebilirsiniz.


### Yazılım yönetim çatısı

[Giriş](01-index.md)'te bahsetmiş olduğum sektörel deneyimlerim doğrultusunda, burada sunulan yaklaşımları uygulayabilir ve işleyen bir yazılım organizasyonunda bahsedilen pratikleri süreçlerinize tamamen ya da kısmen adapte edebilirsiniz.


### Organizasyonel yapı

Organizasyonel yapının hedeflere uygunluğunu değerlendirmek, daha verimli bir yapı tasarlamak ya da mevcut organizasyonel işlevlerinizi karşılaştırmak için bu kaynaktan faydalanabilirsiniz. Ayrıca, "Bugün sıfırdan başlasak nasıl bir yapı daha uygun olurdu?" gibi sorulara yanıt arayabilirsiniz.


## Temeller

### Değişim, adaptasyon, dönüşüm ve evrim

Birçok organizasyon, "dünden daha verimli olmak" veya yalnızca "yeterince verimli miyiz?" sorusuna yanıt aramak için organizasyonal süreçler yürütür. Organizasyonunuzun bu sorgulama/değerlendirme sürecinde birçok değişiklik geçirmesi sağlıklı bir durumdur, ancak bu süreç bir anlamda Pandora'nın kutusunu açmak gibidir; organizasyonunuz asla eski organizasyonunuz olmayacaktır. Bunu ifade ederken amacım yalnızca Aristo'cu bir bakış açısını hatırlatmak değil, aynı zamanda "verimliliği tespit etmek" veya "daha verimli olma yollarını aramak" projeleri devam ederken, organizasyon içinde değişen çarkların ve dengelerin dikkatle yönetilmesi gerektiğine vurgu yapmaktır.

Bu nedenle, bu süreçlerde "yan etki" olarak oluşacak değişimlerin bizim istediğimiz yönde, hızda ve kontrolümüzde olması kritik öneme sahiptir.

Bu süreçler temel hedef gözetilerek her zaman "X"i "Y"e dönüştürmek gibi basitçe tanımlanabilir. Kulağa basit gelen kazanımlar bile aslında birer dönüşüm projesidir. Örneğin "metriklere sahip olmayan bir organizasyon"dan "metriklerini ölçebilen bir organizasyona dönüşelim" niyetini bile bir dönüşüm projesi olarak tanımlayabiliriz.

Ancak burada iki önemli problem bulunmaktadır. Birincisi, Y'ye anında dönüşmek oldukça pahalı bir süreçtir. Yüzlerce kişinin alışkanlıklarını, bilgisayara komut verir gibi anında değiştiremeyiz; bunun için bir adaptasyon süreci ve öğrenim gereklidir. İkincisi, "artık Y olmak" ve "artık X olmamak" arasında öngörülemeyen yüzlerce, hatta binlerce kayıp ve kazanç söz konusu olabilir. Bu belirsizlikler, zaman içinde gözlemlenmesi ve kontrol altına alınması gereken unsurlar ortaya çıkaracaktır.

Bu nedenle, geçmişte dönüşüm projeleriyle çalışmış benim de dahil olduğum birçok kişi, "transformation" (dönüşüm) yerine "evolution" (evrim) süreci tasarlamaya odaklanır.
